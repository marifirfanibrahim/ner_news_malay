News_Source,Title,Source_URL,Publish_Date,Category,Summary,Scrape_Date
Utusan Malaysia,Perkhidmatan sewa iPhone dapat sambutan di Indonesia - Utusan Malaysia,https://www.utusan.com.my/luar-negara/2021/12/perkhidmatan-sewa-iphone-dapat-sambutan-di-indonesia/,2021-12-10,,"PONTIANAK: Perniagaan menyewa telefon pintar iPhone semakin berkembang di Indonesia berikutan sambutan menggalakkan daripada masyarakat.

Sehubungan itu, seorang peniaga yang menjual iPhone menerusi francais yang dinamakan ‘Abang Apple’ turut menawarkan perkhidmatan sewaan telefon pintar tersebut.

Pemilik Abang Apple cawangan Pontianak, Aprin berkata, perkhidmataan sewaan itu dapat memberikan pelanggan pengalaman menggunakan iPhone, terutamanya untuk golongan yang belum mampu membeli telefon mahal itu.

“iPhone memberikan pengalaman berbeza kepada penggunanya berbanding telefon pintar lain.

“Perkhidmatan sewaan telefon pintar ini juga boleh dijadikan pilihan kepada mereka yang bercadang untuk beli iPhone pada masa akan datang,” katanya kepada Kompas.com.

Katanya, telefon pintar itu boleh disewa secara harian bermula pada harga 40,000 rupiah (RM11.68) sehari untuk iPhone 6 dan 400,000 rupiah (RM117.25) bagi iPhone 11 Pro Max.

Jelas Aprin, pelanggan hanya perlu membawa salinan kad pengenalan, kad SIM dan mengisi borang butiran diri untuk mendapatkan perkhidmatan sewaan tersebut.",2025-08-08
Utusan Malaysia,2 warga emas lakar sejarah - Utusan Malaysia,https://www.utusan.com.my/nasional/2018/12/2-warga-emas-lakar-sejarah/,2018-12-13,,"KUALA TERENGGANU 13 Dis. – Dua warga emas, Mohd. Nor Rani, 65, dan Wan Muni Wan Muda, 75, hari ini melakar sejarah tersendiri apabila muncul pelajar terbaik sempena majlis Haflu Al Takrim Al-Sanawi 2018 Kolej Al-Quran Terengganu (KQT) di Pusat Konvensyen Taman Tamadun Islam (TTI) di sini hari ini. Mohd.",2025-08-08
Utusan Malaysia,Marquez sah rangkul gelaran dunia - Utusan Malaysia,https://www.utusan.com.my/nasional/2018/10/marquez-sah-rangkul-gelaran-dunia/,2018-10-21,,"TOKYO – Meskipun masih berbaki tiga perlumbaan, Marc Marquez berjaya me­rangkul takhta Kejuaraan Motosikal Dunia (MotoGP) dalam pusingan ke-16 pada Grand Prix (GP) Jepun semalam. MARQUEZ merangkul gelaran ketujuh dalam semua kategori saingan MotoGP apabila muncul juara keseluruhan musim ini selepas mengungguli saingan GP Jepun di Litar Motegi semalam.",2025-08-08
Utusan Malaysia,Jokowi minta Ismail Sabri tangani isu rakyat Indonesia di Malaysia - Utusan Malaysia,https://www.utusan.com.my/terkini/2021/11/jokowi-minta-ismail-sabri-tangani-isu-rakyat-indonesia-di-malaysia/,2021-11-10,,"PETALING JAYA: Presiden Indonesia, Joko Widodo meminta Perdana Menteri, Datuk Seri Ismail Sabri Yaakob menyelesaikan beberapa masalah yang dihadapi rakyat Indonesia di Malaysia.

Ini selepas kedua-dua pemimpin negara itu bertemu di Istana Kepresidenan Bogor, Jawa Barat, hari ini.

Beliau yang lebih dikenali sebagai Jokowi berkata,  antara perkara yang dibincangkan adalah mengenai pentingnya perlindungan warganegara Indonesia yang berada di Malaysia.

“Sebagai negara tetangga dekat dan bangsa serumpun, Indonesia dan Malaysia harus memperkuat kerjasama berdasarkan prinsip yang saling menghormati dan saling menguntungkan.

“Dalam kaitan inilah, memorandum persefahaman (MoU) perlindungan tenaga kerja domestik Indonesia dapat segera diselesaikan.

“Mengenai izin Community Learning Center di Malaysia juga perlu diberikan izinnya sesuai dengan prinsip hak pendidikan bagi semua,” katanya.

Pada masa sama, Jokowi meminta Ismail Sabri agar menyelesaikan sekatan pergerakan antara Malaysia dan Indonesia.

“Kita berharap dalam waktu yang sesingkat-singkatnya masalah ini dapat segera diselesaikan,” katanya.

Jokowi juga gembira dengan kenaikan kadar perdagangan antara dua negara sebanyak 49 peratus pada Januari hingga Ogos 2021, jika dibandingkan dengan tempoh sama tahun lalu.

Beliau juga membincangkan mengenai kebenaran merentas antara dua negara yang akan dibuka secara berperingkat, serta isu situasi di Myanmar dan Laut China Selatan.

Ismail Sabri dalam kenyataan balas memberi jaminan bahawa tenaga kerja Indonesia di Malaysia akan dijaga sebaik mungkin, melalui Kementerian Sumber Manusia, selain membuka pusat aduan secara langsung untuk pekerja yang tidak puas hati dengan majikan mereka, seperti masalah kelewatan bayaran gaji.

“Mereka dapat terus mengajukan aduan langsung ke Kementerian Sumber Manusia. Hal ini untuk memberikan perlindungan kepada tenaga kerja yang mungkin disalahgunakan dengan masalah gaji dan hal-hal lain yang tidak dapat mereka suarakan sebelum ini,” katanya.

Mengenai aspek laluan perjalanan antara kedua-dua negara, Ismail Sabri telah bersepakat dengan Jokowi untuk membuat rundingan lebih lanjut.

“Insya-Allah jika dipercepat untuk berunding, kita sudah sepakat akan membuat kenyataan bersama untuk mengumumkan pembukaan perjalanan antara Malaysia dan Indonesia,” tambahnya.",2025-08-08
Utusan Malaysia,"133,000 terima vaksin di Johor bermula Isnin - Utusan Malaysia",https://www.utusan.com.my/berita/2021/06/133000-terima-vaksin-di-johor-bermula-isnin/,2021-06-05,,"JOHOR BAHRU: Dianggarkan seramai 133,000 penerima yang terdiri daripada warga emas akan hadir ke Pusat Pemberian Vaksin (PPV) bagi mendapatkan dos suntikan vaksin AstraZeneca dalam Fasa 2 Program Imunisasi Covid-19 Kebangsaan (PICK) di seluruh negeri ini, bermula Isnin ini.

Bagi memastikan kelancaran proses pendaftaran dan penerimaan vaksin, penerima dan ahli keluarga yang membawa warga emas dinasihatkan untuk tidak datang terlalu awal ke PPV berkenaan.

Timbalan Setiausaha Kerajaan Negeri Bahagian Pengurusan, Datuk Mohd. Noh Ibrahim berkata, tindakan tersebut hanya akan menyebabkan berlaku kesesakan trafik menuju ke pusat tersebut.

Katanya, penerima vaksin dinasihatkan hadir ke PPV mengikut tarikh dan masa yang ditetapkan bagi memudahkan semua pihak bagi proses pendaftaran dan pemberian vaksin.

“Bagi memastikan aliran trafik berjalan lancar, pihak Polis Diraja Malaysia (PDRM) dan pihak berkuasa tempatan (PBT) akan memandu arah penerima ke lokasi yang dituju. Sebahagian jalan di sekitar PPV di Pusat Konvensyen Antarabangsa Persada, di sini akan ditutup.

“Kita juga menyediakan tempat meletakkan kenderaan bersebelahan Persada serta kawasan berhampiran dan seperti tempat lain, kita benarkan seorang sahaja menemani warga emas ke PPV kerana kita juga ada menugaskan sukarelawan untuk membantu mereka dari semasa ke semasa,” katanya selepas meninjau PPV Persada, di sini hari ini.

Yang turut hadir, Pengerusi Jawatankuasa Pelancongan, Belia dan Sukan negeri, Datuk Onn Hafiz Ghazi dan Pengarah Kesihatan Negeri, Datuk Dr. Aman Rabu.

Antara jalan di sekitar PPV di Persada yang akan ditutup melibatkan Jalan Trus; Jalan Salim; Jalan Khalid Abdullah; Jalan Datuk Dalam; Jalan Ayer Molek dan Jalan Khalid Abdullah.

Orang ramai dinasihatkan menggunakan jalan alternatif bagi mengelak kesesakan lalulintas.

Sementara itu, Mohd. Noh berkata, dianggarkan seramai 210 petugas terdiri daripada anggota keselamatan termasuk 119 kakitangan Kementerian Kesihatan akan ditugaskan bagi memastikan program pemberian vaksin berjalan lancar.

Katanya, petugas di PPV juga akan dibantu seramai 460 sukarelawan sepanjang PICK di PPV Persada Johor berlangsung.

Terdapat pelbagai kemudahan disediakan di PPV itu bagi mewujudkan keadaan yang lebih kondusif dan selesa antaranya khemah drop-off serta penggunaan kerusi roda bagi yang memerlukan.",2025-08-08
Utusan Malaysia,Kecewa khidmat LRT pada 31 Ogos - Utusan Malaysia,https://www.utusan.com.my/rencana/forum/2022/09/kecewa-khidmat-lrt-pada-31-ogos/,2022-09-06,,"SAUDARA PENGARANG,

SETELAH dua tahun tiada sebarang acara secara fizikal ekoran pandemik Covid-19, sambutan Hari Kebangsaan 2022 kali ini dilihat amat luar biasa dengan penyertaan ribuan rakyat Malaysia membanjiri Dataran Merdeka pada 31 Ogos lalu.

Sebagai antara pengguna (saya, suami dan anak-anak) tren transit aliran ringan ( LRT ) Rapid KL bagi menghadiri sambutan itu, saya sangat kecewa dengan perkhidmatan yang disediakan oleh Rapid Rail Sdn. Bhd. (Rapid Rail).

Saya tidak pasti bagaimana pula perkhidmatan pengangkutan awam yang lain seperti komuter, transit aliran massa (MRT) dan monorel.

Saya faham lonjakan jumlah penumpang antara faktor kesesakan di beberapa stesen terutamanya Stesen LRT Masjid Jamek dan Stesen LRT Bandaraya.

Namun, bukankah Rapid Rail sudah boleh menjangkakan perkara tersebut akan berlaku memandangkan sudah beberapa tahun tiada sambutan sebegitu. Pihak Rapid Rail juga sepatutnya memberi tumpuan kepada dua stesen utama itu bagi memastikan pergerakan penumpang berjalan lancar.

Antara kelemahan yang saya perhatikan ialah mesin jualan tiket yang bermasalah di Stesen LRT Bandaraya dan tiada atau kurang pegawai perkhidmatan dan polis bantuan.

Tiada kawalan dibuat ketika orang ramai memenuhi kiri dan kanan laluan Stesen LRT Bandaraya. Bayangkan jika berlaku kecemasan atau yang ingin pulang awal.

Berlaku kesesakan di pintu masuk, kad imbas tidak berfungsi dan sebagainya. Saya turut melihat kesusahan pergerakan ibu bapa yang membawa anak kecil khususnya menolak kereta sorong bayi, wanita dan orang tua.

Justeru, saya berharap kerajaan campur tangan dalam hal ini bagi memastikan pihak pengurusan Rapid Rail lebih peka, efisien dan bersedia lebih awal untuk acara besar seperti ini di masa akan datang.

Memang agak tidak adil apabila kami diminta menggunakan pengangkutan awam, tapi akhirnya kami yang menjadi mangsa.",2025-08-08
Utusan Malaysia,Malaysia laksana reformasi sistem cukai antarabangsa,https://www.utusan.com.my/ekonomi/2022/08/malaysia-laksana-reformasi-sistem-cukai-antarabangsa/,2022-08-02,,"PUTRAJAYA: Malaysia secara dasarnya bersetuju untuk me­lak­sanakan reformasi komprehensif sistem cukai antarabangsa yang akan mewajibkan kadar cukai minimum 15 peratus ke atas sesetengah syarikat multinasional (MNE). Ketua Pegawai Eksekutif Lem­baga Hasil Dalam Nege­ri (LHDN), Datuk Mohd. Nizom Sairi berkata, Pertubuhan Kerjasama dan Pembangunan Ekonomi (OECD) mengumumkan sehingga kini sebanyak 136 negara telah bersetuju dengan pembaharuan menyeluruh sistem tersebut yang dijangka akan diimplimentasikan bermula tahun hadapan.",2025-08-08
Utusan Malaysia,PRU15: UMNO tidak gentar berdepan calon Pas di Marang,https://www.utusan.com.my/nasional/2022/08/pru15-umno-tidak-gentar-berdepan-calon-pas-di-marang/,2022-08-26,,"MARANG: UMNO tidak merasa gentar berhadapan dengan sesiapa sahaja calon Pas di Parlimen Marang dalam Pilihan Raya Umum Ke-15 (PRU15).

Ketua UMNO Bahagian Marang, Datuk Nik Dir Wan Ku berkata, UMNO tidak kisah sama ada Pas mahu mengekalkan penyandangnya yang juga Presiden Pas, Tan Sri Abdul Hadi Awang atau menampilkan calon baharu bertanding di kerusi itu nanti.

Menurutnya, UMNO mampu melakukan kejutan merampas semula Parlimen tersebut memandangkan kerusi tersebut pernah dimenangi Barisan Nasional (BN) apabila Abdul Rahman Bakar menewaskan Abdul Hadi dengan majoriti tipis 163 undi pada PRU 2004.

Katanya, berdasarkan sokongan yang diterima UMNO sekarang, parti itu mampu menawan semula kerusi Parlimen Marang walaupun dengan majoriti sedikit.

“(Abdul) Hadi nak bertanding atau tak nak bertanding, kita lawan tetap lawan. Menang Alhamdulillah. Tak menang pun tak apa, kita dah kalah selalu.

“Dia (Abdul Hadi) nak letak (Menteri Besar, Datuk Seri) Ahmad Samsuri Mokhtar atau (Timbalan Presiden Pas, Datuk Seri) Tuan Ibrahim Tuan Man bertanding di Parlimen Marang pun tak ada masalah,” katanya.

Beliau berkata demikian ketika ditemui selepas merasmikan Persidangan Agung Berkelompok Cawangan, Wanita, Pemuda dan Puteri serta Pelancaran Jentera Pilihan Raya BN PRU 15 Dewan Undangan Negeri (DUN) Alur Limbat di Serada di sini, malam semalam.

Akhbar ini sebelum ini melaporkan Abdul Hadi kemungkinan tidak bertanding pada di kerusi Parlimen Marang atas faktor kesihatannya.

Abdul Hadi dijangka melepas kerusi tersebut kepada anaknya yang juga ADUN Batu Buruk. Muhammad Khalil

Turut disebut-sebut bakal dicalonkan bertanding di Parlimen Marang ialah Ahmad Samsuri Mokhtar yang juga merupakan penyandang DUN Rhu Rendang.

Nik Dir menambah, UMNO juga percaya dapat merampas semula tiga daripada empat kerusi dalam Parlimen Marang iaitu DUN Alur Limbat, Bukit Payung dan Pengkalan Berangan.

Katanya, kemenangan di tiga DUN tersebut juga akan menjamin kemenangan BN di Parlimen Marang.

“Pengundi di Marang tertanya-tanya bila PRU15 diadakan kerana mereka tidak sabar-sabar menolak Pas selepas kecewa terhadap kegagalan kerajaan Terengganu sekarang,” ujarnya.",2025-08-08
Utusan Malaysia,Sami ditahan bantu siasatan ritual sebabkan kecederaan - Utusan Malaysia,https://www.utusan.com.my/terkini/2021/08/sami-ditahan-bantu-siasatan-ritual-sebabkan-kecederaan/,2021-08-11,,"BAGAN DATUK: Polis menahan seorang sami hari ini bagi membantu siasatan mengenai satu video tular upacara keagamaan sehingga menyebabkan kecederaan di sebuah rumah di Selekoh, Rungkup di sini.

Lelaki berusia 39 tahun itu ditahan pada pukul 10.20 pagi dan polis turut merampas sebatang rotan berikat kain merah yang dipercayai digunakan dalam upacara tersebut.

Ketua Polis Daerah Hilir Perak, Asisten Komisioner Ahmad Adnan Basri berkata, laporan mengenai kejadian itu dibuat oleh abang kepada seorang individu yang turut serta dalam ritual berkenaan.

Katanya, ritual tersebut dijalankan di sebuah kuil di belakang rumah adik lelakinya pada pukul 7 malam kelmarin.

“Laporan polis dibuat lelaki berusia 57 tahun itu bagi tujuan siasatan dijalankan berkenaan ritual oleh sami terbabit adakah dengan niat sengaja untuk mencederakan keluarga adiknya.

“Kita membuka kertas siasatan kes tersebut yang mana siasatan merangkumi setiap aspek di bawah Seksyen 324 Kanun Keseksaan,” katanya.

Ahmad Adnan memberitahu, pihaknya telah memanggil semua saksi yang berada di tempat kejadian iaitu adik pengadu bersama isteri dan empat anak mereka untuk siasatan.

Katanya, berdasarkan siasatan, lelaki berusia 54 tahun itu memaklumkan bahawa upacara sembahyang itu diadakan bagi membuang badi sial yang ada dalam keluarga mereka.

“Semasa ritual diadakan, hanya pengadu bersama lima ahli keluarga dan seorang anak angkat iaitu suspek berada di kuil berkenaan tanpa kehadiran pihak lain.

“Semasa upacara tersebut, sami terbabit telah membacakan mantera sebelum menggunakan sebatang rotan panjang lalu memukul badan pengadu, isteri dan anak lelakinya. Ketiga-tiga mereka cedera dan bengkak di beberapa bahagian badan,” katanya.

Menurut beliau, lelaki terbabit juga telah membuat laporan polis bagi mengelak salah faham orang ramai berkenaan ritual yang dilakukan.

“Lelaki terbabit memaklumkan upacara itu dilakukan dengan rela hati dan dijalankan oleh sami iaitu anak angkatnya sendiri yang telah bersama mereka sejak enam tahun lalu.

“Hasil semakan rekod lampau ke atas sami itu mendapati dia tidak mempunyai rekod lampau berkaitan jenayah dan penyalahgunaan dadah selain ujian saringan air kencing juga negatif,” katanya.",2025-08-08
Utusan Malaysia,Saya nampak beberapa pemain bogel – Van Gaal­,https://www.utusan.com.my/sukan/2022/11/saya-nampak-beberapa-pemain-bogel-van-gaal/,2022-11-13,,"AMSTERDAM: Pengurus Belan­da, Louis Van Gaal terkejut apabila beberapa pemain berada dalam keadaan bogel ketika dia menghubungi mereka menerusi video Facetime untuk memberitahu mereka tidak layak ke Piala Dunia 2022.

Semalam, pengendali berusia 71 tahun itu mengumumkan senarai 26 pemain ke Qatar, di mana 11 terpaksa digugurkan daripada pasukan.

Van Gaal mendedahkan ketika membuat panggilan peribadi untuk berkongsi ­berita sedih itu, ada antara pemainnya tidak lengkap berpakaian.

“Menggugurkan pemain ­bukan sesuatu yang mudah, saya menghabiskan masa ­selama sejam 45 minit untuk memberitahu tentang perkara ini kepada setiap seorang mereka.

“Saya juga ambil maklum tentang perbezaan zon waktu dan lokasi pemain-pemain ini berada, terutama yang beraksi dalam Liga Perdana Inggeris, dan di antara mereka masih di atas katil tidur dan tidak berpakaian,” jelas Van Gaal dalam sidang akhbar semalam.

Antara yang digugurkan ­pemain tengah Newcastle, Sven Botman dan bintang Manchester United, Donny Van de Beek.

Bagaimanapun beberapa tonggak seperti Virgil van Dijk, Frankie de Jong, Cody Gakpo, Memphis Deepay serta Mathiijs de Light disenaraikan dalam pasukan.",2025-08-08
Utusan Malaysia,AstraZeneca berjaya batal saman - Utusan Malaysia,https://www.utusan.com.my/berita/2023/11/astrazeneca-berjaya-batal-saman/,2023-11-28,,"KUALA LUMPUR: Syarikat pe­ngeluar vaksin, AstraZeneca Sdn. Bhd. berjaya membatalkan saman 35 individu berhubung suntikan vaksin yang didakwa memberikan kesan teruk termasuk kematian. Individu-individu itu terdiri daripada enam waris manakala baki 23 orang adalah penerima vaksin bukan daripada jenis AstraZeneca. Pesuruhjaya Kehakiman, Dr.",2025-08-08
Utusan Malaysia,Khemah besar untuk siapa? - Utusan Malaysia,https://www.utusan.com.my/nasional/2022/06/khemah-besar-untuk-siapa/,2022-06-12,,"KECELARUAN politik selepas Pilihan Raya Umum Ke-14 (PRU14) jelas di mana-mana. Daripada kerajaan yang dipilih oleh rakyat ditumbangkan melalui pintu belakang kepada perpecahan – sama ada dalam pakatan mahupun dalam parti politik itu sendiri. Sebelum PRU Pakatan Harapan (PH) diwujudkan untuk menumbangkan Barisan Nasional (BN). Pakatan itu berjaya meyakinkan rakyat hingga pemimpin BN terduduk tidak percaya mereka tewas begitu teruk. Majoriti nama-nama besar dalam BN tewas ketika itu. Ada antaranya terus tenggelam sampai ke hari ini. Ramai tidak percaya, tetapi itulah realiti yang perlu diterima. Tetapi kita ingatkan panas sampai ke petang, tidak sangka pula ada hujan di tengah hari. Rupanya pakatan dalam PH tidak sekuat mana. Ia bukan bertunjang kepada perjuangan untuk menunaikan mandat rakyat, tetapi lebih kepada kepentingan peribadi. Apabila masing-masing melihat peluang untuk mendapat kuasa terbuka maka berlakulah Langkah Sheraton. PH yang ketika itu berura-ura mahu menyambut ulang tahun kedua pemerintahan tumbang. Hanya mampu memerintah selama 22 bulan. Sebelum PH tumbang bermacam-macam drama dan pelbagai kisah tikam kawan dan tikam belakang kita lihat. Kerajaan Perikatan Nasional (PN) yang naik menggantikan PH memang dari awal lagi kita tahu ia sebuah yang lemah. Pakatan mereka bukannya berdasarkan mandat rakyat. Tetapi lebih kepada pakatan untuk mendapatkan kuasa. Disebabkan PN berdiri atas pakatan demi kuasa semata-mata, maka hayatnya juga tidak tahan lama. Selain itu, ada pula kecelaruan antara PN dan Muafakat Nasional (MN) yang membabitkan UMNO dan Pas. Apabila Pas lebih memilih untuk bersama Bersatu dalam PN, sebahagian pemimpin UMNO tidak berpuas hati. Kerana ketidakpuasan pemimpin UMNO inilah dikatakan membawa kepada tumbangnya PN. Cuma kerajaan sekarang tidak tahu hendak diklasifikasikan sebagai apa. Hendak dikatakan kerajaan UMNO/BN, mereka terpaksa bergantung kepada sokongan Pas dan Bersatu. Jika mahu dikatakan kerajaan PN atau MN rasanya UMNO sudah berpatah arang dengan Pas dan ia juga tidak pernah menyertai PN. Malah Pas dan Bersatu dikatakan telah kena main dengan UMNO hingga tumbangnya kerajaan PN dan Tan Sri Muhyiddin Yassin terpaksa melepaskan jawatan perdana menteri. Pengalaman diperintah 22 bulan oleh PH dan 18 bulan di bawah PN menyebabkan sebahagian pengundi mula membuka mata dan ramai yang kembali kepada UMNO/BN. Buktinya BN menang dengan majoriti dua pertiga pada Pilihan Raya Negeri Melaka dan Johor. Malah BN nampak lebih solid berbanding parti-parti lain dalam menuju Pilihan Raya Umum Ke-15 yang perlu diadakan selewat-lewatnya pada pertengahan tahun depan. Melihat UMNO/BN kembali berkokok dan mula menunjukkan taring maka mereka yang duduk di blok pembangkang termasuk Bersatu dan Pas yang berada dalam kerajaan mula memikirkan idea khemah besar. Jika mahu mematahkan kebangkitan UMNO/BN ini, parti-parti utama lain terutama PKR, DAP, Amanah, Bersatu dan Pas perlu bergabung dalam satu pakatan yang diberi jolokan khemah besar. PKR, DAP dan Amanah mungkin tidak ada masalah untuk berkongsi satu bumbung khemah itu. Tetapi lain dengan kedudukan Bersatu kerana sebelum ini ia pernah tikam rakan-rakannya itu ketika di dalam PH. Pas pula seperti kekal dengan pendirian tidak akan bekerjasama dengan mana-mana pakatan yang ada DAP atas alasan kononnya sudah serik ketika bersama dalam Pakatan Rakyat dahulu. Persoalannya sekarang siapa yang mahu masuk ke dalam khemah besar yang idea asalnya dibawa oleh Presiden PKR, Datuk Seri Anwar Ibrahim. Tanpa khemah besar itu katanya, mustahil BN dapat dikalahkan dalam PRU15. Satu lagi masalah dalam khemah besar itu ialah semua ketua parti menyimpan hasrat mahu menjadi perdana menteri. Seperti kata bekas Ketua Penerangan BN Selangor, Isham Jalil, hasrat menyatukan Tun Dr. Mahathir Mohamad, Muhyiddin dan Anwar dalam satu khemah besar tidak akan berjaya disebabkan semua bercita-cita menjadi perdana menteri. Ini ibaratnya akan jadi seperti satu kapal dengan tiga nakhoda. Walaupun Dr. Mahathir meletakkan syarat tidak mahu Muhyiddin dan Anwar di dalamnya, tetapi tanpa kedua-dua pemimpin ini khemah yang mahu didirikan itu tidak akan cukup kuat. Tetapi adakah ini akan memberikan kelebihan kepada UMNO/BN untuk menguasai PRU15? Menurut beberapa penganalisis, ketidaksefahaman dalam kalangan pendukung khemah besar itu bukan bermakna akan memberi kelebihan kepada UMNO BN. UMNO sendiri bergolak. Walaupun dinafikan, tetapi ia adalah rahsia yang terbuka. Satu pasukan dinamakan UMNO PWTC yang diketuai oleh Presidennya, Datuk Seri Ahmad Zahid Hamidi, dan satu pagi UMNO Putrajaya di bawah Perdana Menteri. UMNO PWTC mahukan PRU15 diadakan segera. Bagaimanapun pandangan itu berbeza dengan pandangan para pemimpin UMNO yang berada dalam Kabinet. Walaupun dinafikan, namun perbezaan antara dua entiti dalam parti Melayu ini ketara. Perdebatan-perdebatan di media sosial memperlihatkannya. Yang pasti UMNO sudah tentu tidak akan menyertai idea khemah besar itu kerana yakin pengundi kembali memihak kepada mereka berdasarkan kepada dua PRN sebelum ini. Sebab itu, kem UMNO PWTC mendesak supaya diadakan segera pilihan raya kerana mahukan momentum PRN di dua negeri itu berterusan. Tetapi perubahan barisan kepimpinan yang berlaku dalam DAP dan PKR baru-baru ini tidak boleh dipandang enteng kerana ia turut berupaya mengembali sokongan kepada PH. DAP menyaksikan perubahan pucuk pimpinan apabila Anthony Loke menggantikan Lim Guan Eng sebagai Setiausaha Agung, sementara dalam PKR, Rafizi Ramli yang menang jawatan Timbalan Presiden dikatakan akan menyuntik semangat baharu dalam parti itu. Cuma penerimaan untuk idea khemah besar itu belum solid kerana masing-masing masih berbekas dengan kesan ‘tikam’ belakang pasca PRU14 lalu. Siapakah yang akan masuk ke dalam khemah besar itu? Dan siapa pula yang akan memimpinnya? Khemah besar ini untuk siapa sebenarnya?",2025-08-08
Utusan Malaysia,Polis China siasat dua lelaki lumba haram kereta bampar - Utusan Malaysia,https://www.utusan.com.my/nasional/2019/09/polis-china-siasat-dua-lelaki-lumba-haram-kereta-bampar/,2019-09-18,,"BEIJING – Dua lelaki kini disiasat pihak berkuasa kerana didakwa terlibat dalam perlumbaan di sebatang jalan menggunakan kereta bampar. Menurut akhbar Daily Mail, satu rakaman video yang tular di media sosial menunjukkan dua lelaki berkenaan ketawa semasa sebuah kenderaan memotong mereka dengan masing-masing memandu sebuah kereta bampar di bandar Beijie, dalam wilayah Guizhou, barat daya China, malam Sabtu lalu.",2025-08-08
Utusan Malaysia,McPhee mampu kekal momentum di Mugello - Utusan Malaysia,https://www.utusan.com.my/nasional/2019/05/mcphee-mampu-kekal-momentum-di-mugello/,2019-05-29,,"KUALA LUMPUR 29 Mei – Kemenangan pertama Petronas Sprinta Racing dalam Moto3 pada Grand Prix (GP) Perancis, dua minggu lalu, menjadi inspirasi kepada pelumba John McPhee untuk mengekalkan momentum pada aksi seterusnya di GP Itali di Litar Mugello, hujung minggu ini. Pelumba Scotland berusia 25 tahun itu berkata berdasarkan dengan ujian minggu lepas, beliau percaya pasukan itu menuju ke Litar Mugello dengan mantap.",2025-08-08
Utusan Malaysia,235 kes lewat daftar kelahiran di Terengganu - Utusan Malaysia,https://www.utusan.com.my/nasional/2023/09/235-kes-lewat-daftar-kelahiran-di-terengganu/,2023-09-01,,"KUALA TERENGGANU: Jabatan Pendaftaran Negara (JPN) Terengganu merekodkan sebanyak 235 kes lewat mendaftar kelahiran bayi sejak Januari hingga Ogos tahun ini.

Pengarah JPN Terengganu, Mohamad Nasir Kareem berkata, antara faktor berlakunya kelewatan itu adalah kerana kecuaian ibu bapa terutama melibatkan pasangan yang berkahwin di luar negara.

Menurutnya, ramai pasangan yang lambat mendaftarkan perkahwinan mereka di Malaysia dan masalah akan timbul apabila isteri sudah melahirkan bayi.

“Pasangan perlu menyelesaikan pendaftaran perkahwinan terlebih dahulu sepatutnya bagi mengelak kes sebegini.

“Lazimnya, ibu bapa yang mendaftar kelahiran selepas bayi mereka berusia 60 hari dari tarikh dilahirkan, pihak JPN akan menentusahkan bayi itu dengan sedikit ‘siasatan’ terhadap ibu bapa.

“Mereka juga perlu membayar sebanyak RM50 bagi kadar fi urusan pendaftaran kelahiran itu,” katanya ketika ditemui di sini, hari ini.

JPN Terengganu menjangka kes lewat mendaftar bayi juga akan meningkat menjelang Disember tahun ini kerana situasi semasa terutama perkahwinan di luar negara.

Tambahnya lagi, sepanjang tahun 2022, sebanyak 286 permohonan diterima JPN Terengganu bagi kes lewat daftar sijil kelahiran bayi.

Sehubungan itu, JPN Terengganu akan meningkatkan kempen kesedaran dalam kalangan masyarakat untuk memastikan tiada lagi kes lewat mendaftarkan kelahiran bayi berlaku.

“Tiada alasan sebenarnya kerana proses mendaftarkan kelahiran bayi sangat mudah tanpa perlu bawa bayi ke JPN.

“Hanya beberapa dokumen ibu bapa diperlukan untuk memastikan proses pendaftaran berjalan lancar.

“Sekiranya ada sebarang masalah, mana-mana wakil ibu bapa juga boleh memaklumkan kepada JPN Terengganu untuk kita bantu mengikut keperluan kes,” katanya.",2025-08-08
Utusan Malaysia,Mali desak tentera Denmark berundur - Utusan Malaysia,https://www.utusan.com.my/luar-negara/2022/01/mali-desak-tentera-denmark-berundur/,2022-01-25,,"BAMAKO: Kerajaan Mali mendesak Denmark segera membawa pulang pasukan tenteranya yang dikerahkan ke negara Afrika Barat itu.

Lapor BBC , kontinjen tentera itu dikerahkan sebagai sebahagian pasukan anti-keganasan antarabangsa.

Menurut kerajaan Mali, penempatan kira-kira 90 anggota tentera itu dilakukan tanpa kebenaran mereka.

Sementara itu, Denmark memaklumkan pihaknya sedang berurusan dengan kerajaan di Bamako dan berusaha untuk menjelaskan keadaannya.

Terdapat kebimbangan antarabangsa meluas mengenai penempatan tentera upahan dari kumpulan Wagner Rusia di Mali.

Kerajaan menafikan kehadiran kumpulan tersebut dengan menyatakan jurulatih Rusia berada di negara itu untuk menyokong tentera negara.",2025-08-08
Utusan Malaysia,Enam kategori pengembara terikat SOP baharu - Utusan Malaysia,https://www.utusan.com.my/terkini/2021/12/enam-kategori-pengembara-terikat-sop-baharu/,2021-12-07,,"PUTRAJAYA: Kementerian Kesihatan (KKM) melaksanakan tindakan pengukuhan kepada langkah-langkah pencegahan dan kawalan sedia ada ke atas pengembara yang tiba di Malaysia bagi enam kategori dalam usaha mencegah kemasukan dan penularan Covid-19 varian Omicron, bermula esok.

Menterinya, Khairy Jamaluddin berkata, sebanyak 43 buah negara telah melaporkan kes varian baharu Omicron dengan lapan negara dikenakan sekatan perjalanan sementara bermula 27 November lalu dan lima negara lain mempunyai penularan varian Omicron dalam komuniti.

Enam kategori itu, katanya, Laluan Perjalanan Lengkap Vaksin (VTL) Udara,  VTL Darat, Gelembung Pelancongan Antarabangsa Langkawi (LITB), Pusat Sehenti (OSC) untuk pelawat perniagaan jangka pendek, pengembara dari negara-negara yang dikenakan sekatan perjalanan sementara dan pengembara dari negara yang melaporkan penularan varian itu dalam komuniti.

“Bagi pengembara kategori satu hingga empat mestilah lengkap divaksinasi, ujian PCR Covid-19 dilakukan dalam masa dua hari sebelum berlepas ke Malaysia, menggantikan prosedur terdahulu yang menetapkan 72 jam sebelum berlepas.

“Ini termasuk ujian pengesanan Covid-19 semasa ketibaan di Malaysia, ujian RTK-Ag atau ujian pantas antigen (kendiri) pada hari ke dua, ke empat dan ke enam selepas ketibaan, ujian RTK-Ag atau ujian pantas antigen (professional) pada hari ketiga dan kelima selepas ketibaan dan semua keputusan ujian perlu dilaporkan melalui aplikasi MySejahtera,” katanya dalam kenyataan hari ini.

Selain itu, kata beliau, pengembara kategori lima dan enam iaitu bagi negara dikenakan sekatan perjalanan sementara melibatkan warga tempatan dan pemegang pas lawatan jangka panjang mesti melakukan ujian PCR Covid-19 dalam masa dua hari sebelum berlepas ke Malaysia.

Katanya, pengembara kategori ini juga perlu memakai peranti pengesanan digital sepanjang tempoh kuarantin wajib, kuarantin wajib selama 14 hari di stesen kuarantin tanpa mengira status vaksinasi dan mematuhi prosedur kuarantin dan pengujian semasa ketibaan dan sepanjang tempoh kuarantin adalah mengikut prosedur sedia ada.

Khairy berkata, bagi negara melaporkan penularan varian Omicron dalam komuniti melibatkan warga tempatan dan warga asing perlu melakukan ujian PCR Covid-19 mesti dilakukan dalam masa dua hari sebelum berlepas ke Malaysia.

“Selain itu, individu itu perlu memakai peranti pengesanan digital sepanjang tempoh kuarantin wajib, tempoh kuarantin bergantung kepada status vaksinasi, prosedur sedia ada yang diumumkan sebelum ini masih berkuat kuasa.

“Semua maklumat terperinci berkaitan jenis dan kekerapan ujian yang perlu dilakukan pengembara yang memasuki Malaysia serta syarat lain yang ditetapkan berkuat kuasa mulai esok serta akan ditambah baik mengikut situasi semasa,” katanya.",2025-08-08
Utusan Malaysia,Naik taraf Selama daerah penuh - Utusan Malaysia,https://www.utusan.com.my/nasional/2018/08/naik-taraf-selama-daerah-penuh/,2018-08-08,,"IPOH 8 Ogos – Kerajaan negeri dicadangkan supaya menaik taraf Daerah Kecil Selama kepada daerah penuh untuk membangunkan kawasan tersebut. Mohd. Akmal Kamaruddin (Pas-Selama) berkata, Selama sudah mempunyai beberapa kemudahan untuk dinaik taraf sebagai daerah penuh seperti hospital, Ibu Pejabat Polis Daerah (IPD) dan balai bomba.",2025-08-08
Utusan Malaysia,Hos brek funikular bocor punca penumpang terkandas di Bukit Bendera - Utusan Malaysia,https://www.utusan.com.my/nasional/2022/12/hos-brek-funikular-bocor-punca-penumpang-terkandas-di-bukit-bendera/,2022-12-26,,"GEORGE TOWN: Kebocoran pada hos brek trek menyebabkan perkhidmatan kereta api funikular di Bukit Bendera dihentikan selama hampir tiga jam semalam.

Menurut kenyataan Perbadanan Bukit Bendera Pulau Pinang (PBBPP), kejadian itu berlaku pukul 4 petang semalam, namun perkhidmatan funikular kembali beroperasi seperti biasa pukul 6.45 petang hari sama.

”Pasukan penyelenggaraan PBBPP memerlukan sedikit masa untuk menggantikan bahagian tersebut sebelum menghidupkan sistem dengan sepenuhnya.

”PBBPP kesal dengan kejadiaan yang berlaku dan memohon maaf di atas segala kesulitan yang dialami,” katanya dalam kenyataan di sini hari ini.

Sejak semalam, tular di media sosial klip video pengunjung yang tidak berpuas hati berhubung masalah perkhidmatan funikular di Bukit Bendera.

Klip video berkenaan menunjukkan ratusan penumpang terkandas di stesen bawah serta di puncak bukit tersebut akibat gangguan perkhidmatan funikular.

Untuk rekod, perkhidmatan funikular Bukit Bendera pernah beberapa kali mengalami gangguan sebelum ini sehingga menyebabkan ratusan pengunjung terkandas di pusat peranginan tersebut.

Kenyataan PBBPP berkata, pihaknya berterima kasih kepada Persatuan Penduduk Bukit Bendera dan polis yang pantas menghulurkan bantuan kepada pengunjung ketika kejadian tersebut.

“PBBPP berterima kasih kepada semua pengunjung atas kesabaran mereka terhadap gangguan perkhidmatan.

”PBBPP juga amat menghargai usaha Persatuan Penduduk Bukit Bendera yang menyediakan perkhidmatan jip, perkhidmatan bas dan polis atas tindakan pantas dalam menangani situasi kecemasan yang berlaku,” katanya.",2025-08-08
Utusan Malaysia,BAM tak mahu ganggu privasi Chong Wei - Utusan Malaysia,https://www.utusan.com.my/nasional/2018/10/bam-tak-mahu-ganggu-privasi-chong-wei/,2018-10-09,,"KUALA LUMPUR 9 Okt. – Persatuan Badminton Malaysia (BAM) tidak mahu menganggu privasi jaguh badminton negara, Datuk Lee Chong Wei sehingga pemain itu sendiri bersedia tampil menjelaskan perkembangan terkini. Presiden BAM, Datuk Seri Mohamad Norza Zakaria sekali lagi mengulangi ruang peribadi Chong Wei perlu dihormati dan berharap tiada pihak mengeluarkan sebarang kenyataan yang boleh mengganggu emosi pemain itu ketika ini.",2025-08-08
Utusan Malaysia,Sudu merah gergasi Dairy Queen ditemukan semula - Utusan Malaysia,https://www.utusan.com.my/luar-negara/2023/04/sudu-merah-gergasi-dairy-queen-ditemukan-semula/,2023-04-10,,"PHOENIX: Replika sudu merah gergasi yang dicuri dari restoran aiskrim dan makanan segera Dairy Queen di Arizona hingga mencetuskan misteri di media sosial akhirnya ditemukan di kawasan padang sekolah di bandar itu hasil bantuan aplikasi Pokémon GO.

Lapor Huffpost.com, Michael Foster, 52, sedang bermain permainan tersebut di telefon bimbitnya  apabila dia ternampak sudu berukuran 4.5 meter itu di belakang pagar yang mengelilingi padang besbol sebuah sekolah menengah Phoenix, kira-kira 3 kilometer dari lokasi asalnya.

“Perkara pertama yang saya lakukan ialah menghantar gambar kepada isteri saya dan dia terus menyuruh saya menghubungi polis,” kata Foster.

Pegawai Polis Phoenix, Sarjan Brian Bower berkata, detektif di bandar itu masih meneruskan usaha mencari suspek yang mencuri sudu itu dan pihaknya menggalakkan orang ramai untuk tampil jika mempunyai sebarang maklumat berkaitan kes kecurian aneh itu.

Polis Phoenix pada hujung minggu mengeluarkan rakaman pengawasan pada 25 Mac lalu yang menunjukkan dua lelaki dan seorang wanita mengeluarkan sudu itu dan meletakkannya di atas katil rata yang besar yang disambungkan ke trak pikap.

Pemilik rantaian Dairy Queen, pasangan Raman dan Puja Kalra berkata, kos pembuatan dan pemasangan replika sudu merah ikonik jenama itu mencecah AS$7,000 (RM30,820).

Mereka terpaksa menggunakan strategi kreatif seperti mencetak baju-T untuk kakitangan tertulis slogan ‘Di mana sudu saya?’ dalam usaha mendapatkan semula sudu gergasi itu.

Raman mengakui sangat lega mendapat berita penemuan sudu itu dan turut memaklumkan di media sosial ketika dalam perjalanan untuk mengambil semula satu-satunya replika sudu gergasi di rantaian Dairy Queen yang sering menjadi lokasi bergambar popular di Instagram.

“Kami gembira kerana sudu kami sudah dijumpai dan kami tidak sabar untuk mencipta lebih banyak senyuman dan cerita menarik dengan sudu yang kini sudah terkenal di serata dunia,” katanya.

Foster malah turut mengakui gembira membantu pasangan itu menemukan replika sudu itu dan tidak mengharap sebarang balasan walaupun Raman berjanji menawarkan ais krim dan hidangan percuma kepada sesiapa yang membantu mereka menjumpai semula sudu itu.",2025-08-08
Utusan Malaysia,"Dua lelaki maut, motosikal dinaiki rempuh lori di lorong kecemasan - Utusan Malaysia",https://www.utusan.com.my/berita/2022/12/dua-lelaki-maut-motosikal-dinaiki-rempuh-lori-di-lorong-kecemasan/,2022-12-24,,"SEREMBAN: Dua lelaki maut selepas motosikal dinaiki mereka melanggar belakang sebuah lori yang berhenti di lorong kecemasan dalam kejadian di Kilometer 279.6, Lebuhraya Utara Selatan arah utara dekat Nilai di sini malam tadi.

Ketua Polis Negeri Sembilan, Deputi Komisioner Ahmad Dzaffir Mohd. Yussof berkata, nahas berlaku kira-kira pukul 11.30 malam melibatkan sebuah motosikal dan sebuah lori.

Menurut beliau lagi, kejadian dipercayai berlaku apabila sebuah lori dipandu seorang lelaki berumur awal 60-an dari arah Senawang di sini menuju ke Puchong, Selangor.

“Sampai di tempat kejadian, lori telah mengalami kerosakan tayar pecah di bahagian kanan belakang dan telah berhenti di lorong kecemasan dengan memasang tanda amaran segitiga.

“Ketika berada di lorong kecemasan itu, sebuah motosikal yang dinaiki oleh dua lelaki berusia 18 tahun telah melanggar bahagian belakang kanan lori tersebut,” katanya dalam kenyataan hari ini.

Ahmad Dzaffir menambah, akibat kemalangan itu, penunggang dan pembonceng motosikal disahkan meninggal dunia di tempat kejadian manakala pemandu lori tidak mengalami sebarang kecederan.

Menurut beliau, kes disiasat di bawah Seksyen 41 (1) Akta Pengangkutan Jalan (APJ) 1987 dan siasatan lanjut masih diteruskan.

Sehubungan itu, pihak polis memohon orang ramai yang menyaksikan kejadian supaya menghubungi Pegawai Penyiasat Trafik, Ibu Pejabat Polis Daerah (IPD) Nilai, Inspektor Siti Syarah di talian 014-5144741.- UTUSAN.",2025-08-08
Utusan Malaysia,Pendekar Awang mungkin saingi fenomena Mat Kilau? - Utusan Malaysia,https://www.utusan.com.my/nasional/2023/11/pendekar-awang-mungkin-saingi-fenomena-mat-kilau/,2023-11-14,,"MAMPUKAH menyaingi kutipan Mat Kilau: Kebangkitan Pahlawan? Itu antara persoalan yang timbul selepas pihak Studio Kembara kongsikan poster filem Pendekar Awang yang disebut-sebut sebagai kesinambungan kepada filem pecah panggung itu.

Kejayaan filem Mat Kilau: Kebangkitan Pahlawan didorong oleh pelbagai faktor yang membolehkan filem tersebut mendahului sebagai filem terlaris dalam sejarah perfileman Malaysia dengan kutipan melebihi RM96 juta seluruh negara.

Kekuatan nama Mat Kilau cukup menarik penonton hadir ke pawagam, selain faktor-faktor lain seperti garapan Syamsul Yusof sebagai pengarah disegani lagi kontroversi serta barisan pelakon kelas pertama seperti Datuk Adi Putra, Beto Kusyairi, Johan As’ari dan ramai lagi yang mengangkat naskhah tersebut ke satu tahap lebih tinggi.

Pendekar Awang, yang dijangka menemui penonton sekitar tahun depan pula berdepan cabaran berbeza dan sebagai kesinambungan kepada sebuah filem yang fenomena, pastinya filem ini memikul bebanan yang lebih berat dalam mendepani jangkaan masyarakat.

Wakil Kembara Studio, Ismail Mohd. Dali, kemampuan filem Pendekar Awang mengulangi kejayaan Mat Kilau kekal menjadi persoalan yang jawapannya sukar diramalkan.

“Saya tak berani nak cakap, tapi jujurnya sukar untuk kita ulangi pencapaian Mat Kilau: Kebangkitan Pahlawan yang merekodkan jumlah kutipan panggung yang memberangsangkan.

“Kita merujuk pada dua situasi berbeza. Mat Kilau dipasarkan pada fasa masyarakat dahagakan hiburan, berpusu-pusu ke pawagam selepas terpaksa berkurung di rumah kerana pandemik.

“Sekarang senarionya lain. Apapun kita serahkan kepada penonton. Tidaklah dapat dipastikan sama ada Pendekar Awang dapat menyaingi Mat Kilau dari segi kutipan,” katanya kepada Utusan Malaysia.

Berbeza dengan Mat Kilau, Kata Ismail, filem Pendekar Awang turut mengangkat tema memperkasa wanita dengan mengetengahkan perjuangan isteri Awang dalam menentang penaklukan British di Tanah Melayu.

“Kita mengangkat hero yang tidak didendang seperti Awang yang memang wujud dan mempunyai pertalian dengan Mat Kilau. Filem ini juga mengupas tentang perjuangan isteri Awang yang bersama-sama menentang penjajahan,” kongsinya.

Nur Fazura, Amerul Affendi?

PENGLIBATAN Fattah Amin dalam filem Pendekar Awang bukan lagi rahsia sebaik pelakon ini memuat naik poster filem berkenaan di Instagramnya.

Namun yang masih menjadi persoalan adalah desas desus yang mengaitkan isterinya, Nur Fazura yang dikatakan turut bakal membintangi filem tersebut.

Fattah yang ditanya tentang perkara itu enggan berkongsi sebarang perincian bagi menghormati kontrak yang telah dipersetujui dengan pihak penerbit.

Selain Fazura, turut disebut-sebut bakal membarisi filem ini adalah pelakon berbakat dan berpengalaman luas, Namron.

Namron ketika disoal tentang kesahihan khabar angin tersebut mengakui hanya memainkan peranan kecil dalam filem berkenaan.

“Saya memainkan peranan sebagai bapa kepada Awang dalam filem ini. Ia cuma watak kecil, justeru saya tidak terkesan dengan jangkaan penonton terhadap filem ini nanti,” kongsinya.

Dalam masa yang sama, pelakon berbakat besar, Amerul Affendi juga disebut-sebut antara yang bakal membintangi filem ini.

Usaha Utusan Malaysia mendapatkan kesahihan khabar angin tersebut kerana pelakon berkenaan gagal dihubungi.",2025-08-08
Utusan Malaysia,Bintang Korea bakal sambut Ramadan - Utusan Malaysia,https://www.utusan.com.my/pancaindera/2024/03/bintang-korea-bakal-sambut-ramadan/,2024-03-10,,"Di sebalik populariti dan glamornya dunia K-Pop di Korea Selatan, rupa-rupanya ramai yang belum tahu bahawa sebenarnya, ada dalam kalangan artis di sana yang beragama Islam.

Bukan apa, maklum sahajalah, di sebalik kemilau dunia seni yang majoritinya didominasi oleh warga Korea itu sendiri, siapa sangka, ada kalangan artis mereka yang sebenarnya Muslim namun tidak diberitakan secara meluas.

Bagaimanapun, dari satu sudut, ia menunjukkan bahawa dunia seni K-Pop itu meraikan keberagaman dalam budaya mahupun pegangan agama antara kalangan selebriti dan artis mereka sendiri.

Memandangkan kita bakal menjengah ke bulan Ramadan, apa kata Pancaindera kongsikan lima artis Korea yang turut meraikan bulan yang mulia ini bersama. Nak tahu siapa mereka, jom semak di bawah.

Manny (Varsity)

Manny atau nama sebenarnya, Xiao Dongcheng dari kumpulan Varsity merupakan antara bintang K-Pop yang beragama Islam. Jejaka kelahiran China ini sebenarnya berketurunan Uighur dari negara terbabit.

Sebagai muslim, Manny kerap kali juga berkongsi  momen ibadahnya di media sosial dan sebagai muslim, sudah tentulah Manny pun bakal menjalani ibadah puasa sebagaimana semua umat Islam yang lain.

Bagi yang mahu tahu, Varsity mula debut pada Januari tahun 2017 dengan single bertajuk UR My Only One. Kumpulan ini mencuri perhatian ramai karena kesemua anggotanya memiliki latar belakang yang beragam.

Bagaimanapun, kumpulan ini terpaksa berpecah sekitar 2019 atas beberapa alasan tertentu.

Zayyan (Xodiac)

Zayyan  atau nama lengkapnya, Muhammad Rifki Fahri Zayyan merupakan idol K-pop yang berasal dari Indonesia.

Zayyan berada di bawah agensi One Cool Jasco dan mula debut bersama kumpulan  Xodiac pada 25 April 2023 dengan single berjudul Throw A Dice.

Sebelum menjadi bintang K-pop, Zayyan mengikuti sesi uji bakat nyanyian dalam sebuah program televisyen di Indonesia iaitu Rising Star pada tahun 2018 dan Indonesian Idol (2019).

Ayana Moon

Wanita bernama Ayana Moon ini merupakan salah seorang daripada selebriti Korea yang beragama Islam. Ayana atau nama sebenarnya, Ayana Jihye Moon ini mula bergelar mualaf dan mengenakan hijab sejak tahun 2012.

Perjalanannya menjadi seorang muslim juga ditulis dalam bukunya yang berjudul Ayana: Journey to Islam. Pada awalnya keluarga wanita  ini menentang keputusannya untuk menjadi seorang mualaf.

Namun, karena keyakinan yang kuat tentang agama Islam, wanita kelahiran tahun 1995 ini teguh dengan pendiriannya.Bagaimanapun, seiring berjalannya waktu, keluarga Ayana mulai menerima keputusannya. Bahkan jejaknya menjadi seorang mualaf diikuti adiknya sendiri.

Lee Ki Woo

Aktor drama 18 Again, Lee Ki Woo difahamkan telah memeluk agama Islam setelah membuat satu kenyataan di dalam sebuah sesi temu bual dengan pihak media sebelum ini bahawa dia telah berhenti minum alkohol.

Disebabkan itu, ramai beranggapan Lee Ki Woo kini merupakan seorang muslim meskipun dia tidak mengesahkannya secara umum.

Lee Ki Woo merupakan seorang artis dari Korea yang tidak hanya terkenal di negara itu, tetapi juga di  seluruh negara Asia menerusi kerjaya lakonannya.

Dalam sebuah wawancara di Korea, Lee Ki Woo ada menyebut secara tersirat bahawa dia merupakan seorang muslim tetapi menganggap bahawa perihal agama dan kepercayaan adalah sesuatu yang sangat peribadi untuk diulas.

Choi Jin Hyuk

Aktor yang membintangi drama The Heirs bersama Lee Min Ho ini khabarnya telah memeluk agama Islam sejak beberapa tahun lalu.

Perkara  ini bermula ketika Choi Jin Hyuk mengatakan dirinya sudah berhenti minum alkohol, sama seperti kisah pelakon Lee Ki Woo. Namun begitu, untuk kenyataan rasmi mengenai perkara itu, tidak pernah dinyatakan oleh pelakon ini.

Baginya, isu agama adalah sangat sensitif dan terlalu peribadi untuk dicanangkan. Bagaimanapun, terdapat desas desus mengatakan Choi cenderung mengamalkan cara hidup hariannya seperti seorang Muslim.",2025-08-08
Utusan Malaysia,Maybank Indonesia catat pendapatan operasi RM281 juta - Utusan Malaysia,https://www.utusan.com.my/nasional/2019/04/maybank-indonesia-catat-pendapatan-operasi-rm281-juta/,2019-04-29,,"KUALA LUMPUR 29 April – PT Bank Maybank Indonesia Tbk (Maybank Indonesia) merekodkan pendapatan operasi sebanyak 966.5 bilion rupiah (RM281 juta) bagi suku pertama berakhir 31 Mac 2019, naik 6.2 peratus berbanding tempoh sama tahun sebelumnya. Maybank Indonesia berkata, pertumbuhan keuntungan operasi disokong terutama oleh peningkatan pendapatan faedah bersih di mana pertumbuhan pinjaman mencapai 10.9 peratus untuk tiga bulan pertama 2019.",2025-08-08
Utusan Malaysia,"Tiga sahabat berdepan hukuman mati, edar dadah 4.7 kg - Utusan Malaysia",https://www.utusan.com.my/berita/2023/10/tiga-sahabat-berdepan-hukuman-mati-edar-dadah-4-7-kg/,2023-10-15,,"JOHOR BAHRU: Tiga sahabat termasuk seorang warganegara Bangladesh didakwa di Mahkamah Majistret Johor Bahru, di sini hari ini atas tuduhan mengedar dadah, minggu lalu.

Tertuduh, Chin Kai Xian, 40, Chan Yi Hui, 33, dan Shahinur, 41, mengangguk faham selepas pertuduhan dibacakan oleh jurubahasa mahkamah di hadapan Majistret, Hidayatul Syuhada Shamsudin.

Walau bagaimanapun, tiada pengakuan direkodkan daripada ketiga-tiga tertuduh.

Berdasarkan kertas pertuduhan, tiga sahabat itu didakwa mengedar dadah jenis methamphetamine seberat 4.7 kilogram kira-kira pukul 2.30 pagi di Jalan Setia Tropika 1/8, Taman Setia Tropika pada 4 Oktober lalu.

Mereka didakwa di bawah Seksyen 39B(1)(a) Akta Dadah Berbahaya 1952 yang boleh dihukum di bawah Seksyen 39(B) akta sama yang dibaca bersama Seksyen 34 Kanun Keseksaan.

Mereka berdepan hukuman mati atau penjara seumur hidup dan jika tidak dihukum dengan hukuman mati, hendaklah dihukum dengan sebatan yang tidak kurang daripada 15 sebatan, jika disabitkan kesalahan.

Pendakwaan kes dikendalikan Timbalan Pendakwa Raya, Noraqilah Ahmad Rofaie, manakala Kai Xian dan Shahinur diwakili Mohd. Daud Ismail sementara Yi Hui tidak diwakili peguam bela.

Mahkamah menetapkan 16 November depan sebagai tarikh sebutan semula kes bagi penyerahan laporan kimia.

Sebelum ini, media melaporkan polis negeri ini menumpaskan satu sindiket pengedaran dadah yang cuba mengeksport bahan terlarang itu ke luar negara dengan menggunakan perkhidmatan kurier.

Modus operandi sindiket terbabit adalah dengan beroperasi dalam sebuah kedai tayar di Kempas dan  menyembunyikan dadah jenis syabu dalam soket lampu LED sebelum dipasarkan ke luar negara.",2025-08-08
Utusan Malaysia,Belum dapat tarikh menghadap Pemangku Raja Pahang,https://www.utusan.com.my/nasional/2022/10/belum-dapat-tarikh-menghadap-pemangku-raja-pahang/,2022-10-11,,"KUANTAN: Kerajaan negeri masih menanti tarikh menghadap Pemangku Raja Pahang, Tengku Hassanal Ibrahim Alam Shah Al-Sultan Abdullah Ri’ayatuddin Al-Mustafa Billah Shah bagi mendapatkan perkenan membubarkan Dewan Undangan Negeri (DUN) susulan pembubaran Parlimen semalam.

Menteri Besar, Datuk Seri Wan Rosdy Wan Ismail sehubungan itu enggan mengulas tentang calon yang akan diketengahkan Barisan Nasional (BN) bagi kerusi Parlimen dan DUN di negeri ini pada Pilihan Raya Umum Ke-15 (PRU15).

“Calon nanti dulu, kita belum final lagi. Manifesto, kita boleh anggap Bajet (Bajet Pahang 2023) yang telah dibentangkan sebagai manifesto.

“Kita belum mendapat perkenan menghadap (Tengku Hassanal). Mana boleh saya mendahului Tuanku,” katanya selepas menyempurnakan Majlis Penyerahan Jentera (Traktor) kepada Pengarah Pertanian Negeri Pahang, Muhd Rizal Baharom di pekarangan DUN Sri Wisma Pahang, di sini hari ini.

Terdapat 42 jumlah kerusi DUN di Pahang dan pada PRU14, 25 kerusi dimenangi BN, sembilan Pakatan Harapan (PH) dan lapan kerusi milik Pas.

Semalam, Pengerusi BN, Datuk Seri Dr. Ahmad Zahid Hamidi memaklumkan, kesemua DUN di bawah pentadbiran parti itu dibubarkan susulan pembubaran Parlimen bagi memberi laluan kepada PRU15.",2025-08-08
Utusan Malaysia,Isu Pandora Papers: SPRM siasat kewangan bekas menteri,https://www.utusan.com.my/nasional/2023/02/isu-pandora-papers-sprm-siasat-kewangan-bekas-menteri/,2023-02-14,,"PETALING JAYA: Keterangan seorang bekas menteri telah diambil Suruhanjaya Pencegahan Rasuah Malaysia (SPRM) semalam berhubung pendedahan Pandora Papers mengenai kekayaan yang disembunyikan di luar negara hasil daripada syarikat perkhidmatan offshore. Mengesahkan perkara itu kepada Utusan Malaysia, keterangan beliau berusia 84 tahun itu diambil pagi semalam selepas hadir di Ibu Pejabat SPRM, Putrajaya.",2025-08-08
Utusan Malaysia,Asfan sedia dikritik - Utusan Malaysia,https://www.utusan.com.my/nasional/2018/07/asfan-sedia-dikritik/,2018-07-03,,"Pernah merasakan dunia lakonan tidak kena dengan jiwa seninya, ternyata pandangan penyanyi Asfan Shah mula berubah apabila memberanikan diri menerima tawaran berlakon dalam telefilem Formula Cinta yang bakal ditayangkan bulan ini. Asfan atau nama sebenarnya, Norasfan Shah Shah Rudin, 33, berkata, pada mulanya dia berbelah bahagi untuk memberikan persetujuan selepas ditawarkan peluang tersebut oleh pengarah telefilem itu iaitu Azmi Hatta, namun berasa sudah tiba masanya dia mencuba sesuatu yang baharu.",2025-08-08
Utusan Malaysia,Farah selesa bersama Orang Asli - Utusan Malaysia,https://www.utusan.com.my/nasional/2019/02/farah-selesa-bersama-orang-asli/,2019-02-20,,"JAUH di pelusuk belantara, terdapat komuniti yang kurang mendapat pendedahan dunia luar. Apakah komuniti itu? Tidak lain dan tidak bukan ialah Orang Asli. Di Semenanjung, komuniti Orang Asli boleh dibahagikan kepada tiga iaitu Semang, Senoi dan Melayu Proto. Jika dikaji secara menyeluruh, kehidupan Orang Asli sebenarnya begitu unik. Keberadaan kakitangan Islamic Relief Malaysia (IRM), Farah Amirah Sarifuddin di perkampungan Orang Asli di Buluh Nipis, Pahang memberikan pengalaman berharga buatnya.",2025-08-08
